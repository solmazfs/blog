---
title: "ALES(SÖZEL) Genel Notlar"
date: 2021-11-29T18:43:45+03:00
categories: ["Academic Life"]
draft: false
---

!work in progress

!pratik, pratik, pratik! (ALES formatından uzak deneme yayınları sadece para israfı.)

***Öncelikle belirtmeliyim ki ben bu sınavın piri değilim. Sadece baraj üstü bir puan alarak, bunun sevinci içerisinde
bu süreci nasıl atlattığım hakkında bir genel öneri paylaşma ihtiyacı duydum. Bazı adaylar için bu sınav o kadar da zor gelmeyebilir.
Oysa ben bu süreçte onca deneme çözümü ve 7 adet başarısız sınav sonucunun getirdiği ümitsizlik içerisinde az da olsa bir başarı yakaladım.
Sorularınız olursa iletişim e-postası üzerinden benimle iletişim sağlayabilirsiniz.***

ALES soruları özellikle son yıllarda adayların mukayese yapma yeteneğine bir hayli ağırlık vermekte.
Dolayısıyla mukayese yapma konusunda stratejik düşünme becerisi kazanmaya ağırlık vermek faydalı olacaktır.
ALES sınavı soruların ağırlığına ek olarak zaman yettirememe problemi ve yapabildiğin kadar çok soru yap ama yanlış sayın mümkün olduğunca az olsun üzerine kurulu olduğundan ve tüm bunların üzerine standart sapma sistemi eklendiğinden adaylar oldukça hüsrana uğrayabilmektedir.
Şunu açıkça belirtmeliyim ki ALES sınavının psikolojisini doğru anlamak bunu sağlamak için <mark>şimdiye kadar çıkmış tüm soruları</mark> edinip düzenli aralıklarla bıkmadan, usanmadan deneme yapmak yeterliliğinizi ölçmek anlamında oldukça önemlidir.
Ek olarak kitap/makale okumak; bilimsel, felsefi, kültürel yapıt/yayın okumak bir şeydir ama sınav adına her şey değildir.
Bizler halihazırda akademik kariyer yolunda okuyan/araştıran insanlarız, ancak sınav hakimiyeti ne denli artırılırsa o denli özgüvene sahip olup soru kaçırma olasılığını azaltabiliriz.

## Genel öneriler
* İlk bakışta çözülemeyen soruya takılmadan yani inatlaşmadan diğer soruyla devam edilmeli, daha sonra çözülmeli.
    - Süreyi doğru kullanma stratejisi üzerinden yola çıkacak olursak, belki de çeldirici soruyla uğraşıp zaman kaybediyor, nispeten daha kolay sorulara çok daha az zaman kalmasına sebep oluyoruzdur. Haliyle gittikçe daralan süre panik yapmaya sebep olabilmektedir. Bu panik hali de daha sonra ben bu soruyu nasıl yanlış yaptım şeklinde bir hüsrana sebep olabilmektedir. Eğer soru bizi iki şık arasında bırakmışsa bu iki şık bekletilmeli tüm soruları çözdükten sonra soruya dönülerek soruyu doğru yapabilmemizi sağlayacak ipuçları aranmalı, mümkünse basit bir detay bile gözden kaçırılmamalı. Eğer halen çözemediysek soruyu boş bırakmak net sayısının düşmemesini sağlamak için önemlidir.

* Mümkün olduğunca şıkların tamamı okunarak karar verilmeli, anahtar kelime aranarak doğru olana karar kılınmalı.
    - Özgüven iyidir, doğru olduğunu düşündüğünüz soruyu işaretleyip diğer soruya geçmek size zaman kazandırma açısından
önemli bir durum. Yine de unutulmamalı ki doğru olduğunu düşündüğünüz cevap hızlı okuma sonucunda gözünüzden kaçanın
cevabı olabilir. Çok genel bir ifadeyle söylenmiş bir söz sizin de dikkatinizi çekmediğinden cevapta bunu gözardı etme
olasılığı yüksek olabilir. Bu nedenle şıkların hepsine bir göz gezdirmekte fayda var.

### Boşluk doldurma
- Genel olarak parçada geçen anahtar ifade/kelime şıklarda bulunabilir.
- Parçada ifade edilen anahtar kelimenin ne hakkında olduğuna bakılarak en uygun sözcük seçilmelidir.

### Paragrafta sıralama
- Bu sorular yapboz misali birbirine zincirleme bağlantılar kurularak yapılır.
    - Sıralama soruları, bir sonraki cümleyi/parçayı bulmayı zorlaştıran seçici bir soru olabilir.
İlk bakışta sıralama kolayca yapılırken aslında soruda gözden kaçan kurnazca hazırlanmış bir başka
cümle/parça bulunabilir. Bazen bunu hiç görmeyiz, bazen de gördüğümüz halde ikisi arasında gider geliriz... (Çıkmış sorularda "Kongo Nehri..." bu duruma güzel bir örnek olabilir.)
- Paragrafta sıralama sorularında öncelikle giriş cümlesi bulunmalı.
- Cümle oluşturma sorusunda önce yüklem bulunmalı sondan başa doğru sıralanmalı.
    - Son parçayı bulmak kolay bir öncekini de bulduk diyelim, bazen ondan da bir öncekini bulmak bir hayli
zor olabilir. Biz bulduklarımızı göz önünde bulundurarak hızlıca tam cümleyi kafamızda kurmayı deneyebiliriz.
Mantıklı olan için mukayese yapmak burada devreye girecektir.

### Sözel mantık
- Bu sorular, çözüm mantığını biliyorsanız net sayınızı artırma bakımından tadından yenmez sorulardandır.
Youtube üzerinden **İlyas Güneş** hocanın sözel mantık çözüm videoları çok faydalı. Bu videolarla sözel mantık sorularının çözüm yöntemleri
temellendirildiğinde ve birkaç deneme ile pekiştirildiğinde artık bu sorular gözümüzü korkutmayacak aksine 8 soru cepte şeklinde bir umut ışığı olacaktır.
